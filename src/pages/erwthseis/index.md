---
templateKey: 'about-page'
path: /erwthseis
title: Συχνές Ερωτήσεις


---
---
Μερικές ερωτήσεις που έχουν όλοι στην αρχή, με συνηθισμένη απάντηση το «έλα για προπόνηση και θα καταλάβεις».

Χρειάζομαι ειδικό εξοπλισμό για να κάνω αϊκίντο;

Για να ξεκινήσετε και να δοκιμάσετε αϊκίντο χρειάζεται αρχικά μία φόρμα γυμναστικής και ένα κατάλληλο μπλουζάκι. Όταν κάνετε λίγο καιρό και αποφασίσετε ότι θέλετε να συνεχίσετε θα χρειαστεί να αγοράσετε ένα keikogi (κέικογκι) ή απλά gi, δηλαδή τη φόρμα που χρησιμοποιούν σε πολεμικές τέχνες όπως το judo ή το καράτε, καθώς κάποιες τεχνικές απαιτούν κράτημα από το ρούχο και τα απλά ρούχα δεν αντέχουν και μπορεί να σκιστούν. Τη φόρμα αυτήν μπορείτε να την προμηθευτείτε από οποιοδήποτε κατάστημα με αθλητικό εξοπλισμό, αλλά και από τη σχολή, καθώς κατά καιρούς οργανώνουμε παραγγελίες σε προμηθευτές με πολύ καλές τιμές. Επίσης, αν ιδρώνετε πολύ καλό είναι να έχετε ένα πετσετάκι μαζί σας για να σκουπίζετε τα χέρια και το πρόσωπό σας.

Το αϊκίντο είναι κατάλληλο για γυναίκες;

Το αϊκίντο είναι εξαιρετικά κατάλληλο για γυναίκες. Οι τεχνικές του αϊκίντο απαιτούν ελάχιστη δύναμη για να εκτελεστούν, ενώ παράλληλα μέσα από την προπόνηση ο ασκούμενος μαθαίνει να χρησιμοποιεί πιο σωστά τη δύναμη που έχει ήδη το σώμα του. Επίσης, οι τεχνικές του αϊκίντο με τον τρόπο που διδάσκονται στη σχολή μας προσαρμόζονται εύκολα ανάλογα με τη σωματική διάπλαση του ασκούμενου, με τρόπο προοδευτικό ώστε μαζί με την ικανότητα να αυξάνεται και η αυτοπεποίθηση του ασκούμενου στην αντιμετώπιση μεγαλύτερων και δυνατότερων αντιπάλων.


Από ποια ηλικία μπορώ να ξεκινήσει κανείς αϊκίντο;

Όπως αναφέραμε προηγουμένως, οι τεχνικές του αϊκίντο μπορούν να εφαρμοστούν από σχεδόν οποιονδήποτε καθώς προσαρμόζονται στον σωματότυπο του κάθε ασκούμενου. Επομένως, μπορεί να ξεκινήσει κανείς την εκπαίδευση από αρκετά μικρή ηλικία (5-6 χρονών). (Εδώ θα πρέπει να τονίσουμε ότι όταν το αϊκίντο διδάσκεται σε παιδιά (ηλικίας έως 11-12 ετών), οι τεχνικές διδάσκονται με τρόπο που ακόμα και αν εφαρμοστούν δεν υπαρχει κανένας απολύτως κίνδυνος τραυματισμού των παιδιών). Παράλληλα, επειδή το αϊκίντο είναι λιγότερο απαιτητικό από πλευράς φυσικής κατάστασης, δεν υπάρχει κάποιος περιορισμός στην ηλικία στην οποία μπορεί κανείς να ξεκινήσει να ασκείται. Για τον λόγο αυτό το αϊκίντο είναι κατάλληλο για παιδιά, εφήβους, νέους, μεσήλικες αλλά και ανθρώπους μεγαλύτερης ηλικίας. Είναι χαρακτηριστικό επίσης ότι ο δημιουργός του αϊκίντο δεχόταν συχνά και υπερήλικες μαθητές στη σχολή του για εκπαίδευση χωρίς κάποιον περιορισμό στη μεθοδολογία διδασκαλίας.


Χρειάζομαι καλή φυσική κατάσταση για κάνω αϊκίντο;

Στο αϊκίντο η εφαρμογή των τεχνικών από τον αμυνόμενο δεν είναι δύσκολη και δε χρειάζεται καλή φυσική κατάσταση, ιδιαίτερα στην αρχή. Η εκπαίδευση περιλαμβάνει όμως και την αποδοχή των τεχνικών από άλλους ασκούμενους και αυτό απαιτεί ευλυγισία, χαλαρότητα και, όταν ανεβαίνει το επίπεδο, καλή φυσική κατάσταση. Στην αρχή ο εκπαιδευόμενος μαθαίνει να δέχεται τις τεχνικές με τρόπο που να είναι εύκολος σε όλους τους σωματικούς τύπους και με την πάροδο των χρόνων, την προπόνηση και την ανάπτυξη του σώματος βελτιώνεται η φυσική κατάσταση και η ευλυγισία του ασκούμενου ώστε να μπορεί να λειτουργήσει σε πιο απαιτητικά επίπεδα.


Χρειάζεται να αγοράσω τα ξύλινα όπλα για κάνω αϊκίντο;

Η σχολή διαθέτει δικά της κοινόχρηστα ξύλινα όπλα για την εκπαίδευση σε τεχνικές όπλων. Εάν ο ασκούμενος αποφασίσει να συνεχίσει τακτικά την προπόνηση όμως, είναι καλό να αγοράσει τα προσωπικά του όπλα ώστε να συνηθίσει την αίσθηση και το βάρος τους και να μπορεί να τα συντηρεί τακτικά. Ανά τακτά χρονικά διαστήματα η σχολή οργανώνει παραγγελίες όπλων είτε από εγχώριους προμηθευτές είτε από Ιαπωνία.


Τι είναι αυτά τα περίεργα παντελόνια που φοράνε μερικοί δάσκαλοι και μαθητές;

Το παντελόνι αυτό ονομάζεται hakama (η ιαπωνική λέξη για το «παντελόνι») και αποτελεί μέρος της παραδοσιακής ενδυμασίας των σαμουράι. Τα μπατζάκια είναι τόσο φαρδιά για να επιτρέπουν την άνετη κίνηση και να κρύβουν τα πόδια των πολεμιστών ώστε να μην προδίδεται η κατεύθυνση που θα κινηθούν. Στο αϊκίντο φοράνε hakama οι προχωρημένοι μαθητές (στη σχολή μας από 3ο kyu και πάνω) και όσοι έχουν μαύρη ζώνη.


Πόσο συχνά γίνονται εξετάσεις; Πότε παίρνει κανείς τη μαύρη ζώνη;

Οι εξετάσεις λαμβάνουν χώρα κατά κανόνα περίπου κάθε 6 μήνες. Στο αϊκίντο μετά από κάθε εξέταση ο ασκούμενος ανεβαίνει επίπεδο, που ονομάζεται kyu (κιου). Τα επίπεδα αυτά ξεκινάνε από το 7ο κιου (για τον εντελώς αρχάριο), και φτάνουν μέχρι το 1ο kyu. Μετά από το 1ο kyu δίνει κανείς εξετάσεις για τη μαύρη ζώνη (πρώτο dan ή shodan). Από εκεί και πέρα, μετά από εξετάσεις παίρνει το 2ο, 3ο dan κ.ο.κ. Μέχρι και το 1ο kyu ο ασκούμενος φοράει την άσπρη ζώνη, ενώ από το 1ο dan και μετά ο ασκούμενος έχει πλέον το δικαίωμα να φοράει τη μαύρη ζώνη.


Πόσο συχνά πρέπει / μπορώ να κάνω προπόνηση;

Το πρόγραμμα της σχολής μας είναι πάντα αναρτημένο στην αρχική μας σελίδα. Η σχολή μας είναι ανοικτή σταθερά τις κανονικές της ημέρες, εκτός από συγκεκριμένες μέρες του χρόνου (αργίες, σεμινάρια κλπ), που ανακοινώνονται στην αρχή του μήνα κάθε φορά. Οι μαθητές μπορούν να έρχονται όσο συχνά θέλουν και το επιτρέπει το πρόγραμμά τους. Γενικά, στα χαμηλότερα επίπεδα αρκούν και 2 φορές την εβδομάδα, ενώ από το 3ο kyu και πάνω η ύλη των εξετάσεων είναι αρκετή, οπότε καλό είναι ο ασκούμενος να παρακολουθεί τουλάχιστον 3 προπονήσεις την εβδομάδα.


Τι συντήρηση χρειάζονται τα όπλα;

Τα όπλα χρειάζονται συντήρηση ώστε να μπορούν να απορροφάνε τις κρούσεις που απαιτούν ορισμένες τεχνικές και άμυνες, αλλά και για να αφαιρεθεί το λίπος των χεριών από πάνω τους και να μπορούν τα χέρια να γλιστράνε απάνω τους χωρίς να κολλάνε, ιδιαίτερα στο ραβδί που χρησιμοποιούμε, το jo (τζο). Η συντήρηση γίνεται με ξύσιμο του όπλου με γυαλόχαρτο - στην αρχή λίγο πιο τραχύ, 120 κουκκίδων, και στη συνέχεια με πιο ψιλό, π.χ. 180 κουκκίδων. Αφού το όπλο ξυστεί παντού με το γυαλόχαρτο, περνάμε από πάνω ένα στρώμα από ελαιόλαδο ή κάποιο άλλο λάδι ειδικό για ξύλα ώστε τα όπλα να γλιστράνε ομαλά στα χέρια και να είναι αρκετά ελαστικά ώστε να απορροφάνε τις κρούσεις. Επίσης, όταν αποθηκεύετε τα όπλα σας καλό είναι να μην τα αφήνετε πολλές ώρες πλαγιαστά σε τοίχο γιατί μπορεί να σκευρώσουν και να καμπυλώσουν.
